---
title: Ro, vårpuss 2021
header: Ro, vårpuss 2021
layout: post
permalink: /ro-vårpuss-2021/
emner: [Båt, God bok]
oppdatert: 
description: |+
  Sesongforberedelser for en fersk trebåteier og for Ro, en velholdt og 
  vakker oselvar færing bygd i Strandebarm, Hardanger i 1958 
---

Ro har ligget på låven siden opptak i september. Gjennom høsten gikk det langsomt med skraping. langsomt, men framover.  ![båten Ro på låven, skrapet ned](/assets/images/ro-ved-ro-på-låven.jpg) Jeg valgte å skrape ned hele båten, både innvendig og utvendig. Jeg innser nå at det ikke var nødvendig, for den tar ikke opp mye olje, treverket er mettet. Unntaket er under "bunnstoffet", som ser ut til å være en alminnelig oljemaling. Der var det ganske tørt. Men nå kjenner jeg tilstanden til Ro og kan ha mer ro til å gjøre mindre vedlikehold i sesongene som følger.

Ro er innsatt med rå linolje, iblandet terpentin og tjære fra furu. En ting jeg lurer fælt på, er om jeg skal legge på et par lag kokt linolje til slutt, -det gir en vakker glans. Men dette må skrapes av for å kunne "etterfylle" treverket med rå linolje. Siden båten ligger ute hele sesongen, tenker jeg at det kan være tjenelig å ta den på land et par ganger i sesongen, vaske og olje. Tradisjonelt var det visst vanlig å ta båten opp på land og helst inn, når den ikke skulle brukes. Og gjerne ha to, en i bruk og en til tørk.

![bokomslag Oselvar - Den levande båten](/assets/images/bok-oselvar-den-levande-båten.jpg) Stellet av Ro tar effektivt fram min gamle frykt for at alt jeg tar i skal gå i stykker, at jeg skal gjøre mer skade en gavn. Jeg jobber med det, og Ro bidrar godt. Spør fire trebåteiere hvordan noe skal gjøres på båten, du er skikkelig heldig om du får mindre enn fem svar... Det hjelper litt med gode kilder, og jeg fant boka [Oselvar - Den levande båten, av  Kjell Magnus Økland](https://skald.no/b%C3%B8ker/alle/oselvar/) -for en skattekiste! En   velskrevet, dyp og bred presentasjon av en båtbyggertradisjon som strekker seg tilbake til lenge før mester'n gikk på vannet og er stappfull av kunnskap. En fantastisk kilde enten du er interessert i båttypen, trebåter, båtbygging, båtbruk, båtbyggertradisjon, lokalhistorie for kystnorge generelt, eller Hardanger spesielt.

